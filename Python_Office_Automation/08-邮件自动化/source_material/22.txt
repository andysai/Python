《鹧鸪天·嫩绿重重看得成》
嫩绿重重看得成。曲阑幽槛小红英。酴醿架上蜂儿闹，杨柳行间燕子轻。
春婉娩，客飘零。残花浅酒片时清。一杯且贾明朝事，送了斜阳月又生。
《蝶恋花·水浸秋天风皱浪》
水浸秋天风皱浪。缥缈仙舟，只似秋天上。和露采莲愁一饷。看花却是啼妆样。
折得莲茎丝未放。莲断丝牵，特地成惆怅。归棹莫随花荡漾。江头有个人想望。